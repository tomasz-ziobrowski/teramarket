 W czym tarza się dziecko? Basen z kulkami i bakteriami

Dominika Wantuch
08.10.2012 , aktualizacja: 08.10.2012 08:24
A A A Drukuj
Basen z kulkami

Basen z kulkami (Fot. Jędrzej Nowicki)
Choć zamkniętych placów zabaw w Krakowie gwałtownie przybywa, to nadal nie ma przepisów dotyczących przestrzegania czystości i higieny w tych miejscach. Właściciel kulkolandu nie musi zgłaszać działalności do sanepidu, a lekarze przestrzegają: takie miejsca mogą być siedliskiem bakterii.
Alicja, mama dwóch chłopców: - Byłam z dziećmi w jednym z krakowskich centrów zabaw dla dzieci. W basenie z kulkami bawiło się kilkanaście maluchów. W pewnym momencie jedno z dzieci podniosło się. Spojrzałam, a ono było zasikane od kolan po pachy. Nim ktokolwiek zareagował, dziecko znów wskoczyło do basenu i bawiło się w najlepsze.

W Krakowie tzw. zamknięte place zabaw wyrastają jak grzyby po deszczu. Powstają najczęściej na osiedlach, w galeriach handlowych i centrach rekreacyjnych. Ich atrakcyjność rośnie jesienią i zimą, gdy pogoda nie sprzyja zabawom na otwartych placach zabaw. W salach, często zwanych kulkolandami, dzieci mogą tarzać się w basenach z kulkami, krążyć w labiryntach z przeszkodami czy bawić się zabawkami. Zamknięte place oblegane są też przez przedszkolaki, które namiętnie organizują w nich urodziny.

Siedliska bakterii i wirusów

Ile takich zamkniętych placów jest w Krakowie? Dokładnie nie wiadomo. Ich właściciele nie mają obowiązku zgłaszać działalności do sanepidu, a sanepid nie ma żadnych wytycznych ani norm dotyczących kontroli w takich miejscach. - Kontrolujemy w Krakowie 10 zamkniętych placów zabaw, które właściciele lub rodzice zgłosili dobrowolnie. Ale takich miejsc jest znacznie więcej - kilkadziesiąt albo nawet kilkaset. Niestety, do ich funkcjonowania nie jest wymagana opinia inspektora sanitarnego - tłumaczy Iwona Ptak z działu higieny komunalnej.

Jak duży to błąd, przekonują i rodzice, i lekarze. Agnieszka Sobieraj, mama pięciolatki: - Byliśmy na urodzinach w jednym z centrów zabaw. Dzieciaki jadły i piły, po czym z pełnymi ustami i garściami jedzenia wskakiwały do basenu z kulkami albo biegały w małpim gaju. Poprosiłam personel, by nie pozwalał dzieciom chodzić z jedzeniem, ale animatorka przekonywała mnie, że nic się nie dzieje, a dzieci muszą coś przegryźć, bo dużo biegają.

Dr Beata Rzepecka-Węglarz, pediatra ze szpitala Ujastek: - Takie miejsca są idealnym siedliskiem bakterii i wirusów. Trudno powiedzieć, jak bardzo mogą być groźne, bo wiele zależy od odporności danego dziecka, ale na pewno przyczyniają się do rozprzestrzeniania różnych chorób, choćby górnych dróg oddechowych. W takich centrach pojawiają się różne dzieci: zaziębione, zasmarkane, niektóre coś wyplują, czasem w zabawie nawet zwymiotują albo się zsikają. I te wszystkie bakterie w miejscu, które nie jest sprzątane i dezynfekowane, przenoszą się na kolejne dzieci. Sądzę więc, że ryzyko zarażenia się bakteriami czy wirusami może być wysokie. Każde miejsce, w którym pojawiają się zbiorowiska dzieci, powinno być obligatoryjnie kontrolowane pod względem czystości i higieny przez sanepid - podkreśla dr Rzepecka-Węglarz.

Zjeżdżalnia i basen zniknęły

Dlaczego więc zamknięte place zabaw nie są? Agnieszka Gołąbek, rzeczniczka Ministerstwa Zdrowia: - Trudno ocenić, czy istnieje rzeczywiście taka konieczność. Jeśli się pojawia, to główny inspektor sanitarny powinien wnioskować o takie rozporządzenie.

Do tej pory taki wniosek jednak nie wpłynął. Natomiast kilka miesięcy temu ze sklepu zabawkowego Smyk w Galerii Krakowskiej zniknęły zjeżdżalnia i basen z kulkami, z którego korzystali mali klienci sklepu. Od jednej z pracownic słyszymy: - Nie mogliśmy utrzymać tego miejsca w czystości. Codziennie odwiedzało nas kilkadziesiąt dzieci. Jedne były przeziębione, inne wchodziły na zjeżdżalnię w butach, młodsze nieraz się zsiusiały, a jeszcze inne po prostu były brudne. Uznaliśmy, że to niezdrowe i niebezpieczne.

Sanepid kontrolowane przez siebie 10 obiektów odwiedza co trzy lata. W ciągu ostatnich dwóch lat zaniedbania stwierdzono w dwóch przypadkach. Inspektorzy nie wiedzą, jak często centra zabaw są kompleksowo czyszczone, a sprzęty i urządzenia dezynfekowane. - Stan obiektu możemy ocenić jedynie wizualnie. Sprawdzamy procedury dezynfekcji, umowy z firmami czyszczącymi, oceniamy, czy urządzenia nie są zakurzone i brudne. Nie pobieramy wymazów, nie robimy testów, bo i tak nie mamy żadnych wytycznych, nie możemy powiedzieć, ile bakterii jest dopuszczalnych, czy miejsce nadaje się dla dzieci. Wszystko zależy od dobrej woli właściciela - mówi Iwona Ptak.

Wykładziny - kolejny problem

Krzysztof Kujawa, właściciel firmy Kids Play Serwis, specjalizującej się w sprzątaniu zamkniętych placów zabaw, przyznaje, że gdy zakładał firmę, liczył, że na brak klientów nie będzie narzekał.

- Dziś poza swoimi kulkolandami obsługujemy zaledwie kilka krakowskich centrów. Właściciele argumentują, że o czystość dbają sami. Ale proszę sobie wyobrazić czyszczenie kilku tysięcy kulek albo wspinanie się po konstrukcji - małpim gaju, docieranie do ciasnych labiryntów, w których gromadzi się kurz, by wyczyścić wykładzinę, urządzenia czy siatkę zabezpieczającą. To mało prawdopodobne - tłumaczy i dodaje: - Czystość w basenach z kulkami to jeden problem. Kolejny stanowią wykładziny, którymi wyłożone są sale. Podczas czyszczenia widać doskonale, że niewiele czasu trzeba, by była bardzo brudna. A przecież nieraz turlają się po niej dzieci.

Sam przyznaje, że najczęściej w sprzątanych miejscach znajduje piasek, spinki, pierścionki, rzadziej resztki jedzenia. - Ale to, że jakieś dziecko w basenie z kulkami się posika, jest niemal normą - mówi Kujawa.

Rodzice zgłoszą - będzie kontrola

W Anglii bez regularnego sprzątania właściciele klubów zabaw nie mają szans dostać ubezpieczenia i koncesji.

O sytuacji w Krakowie mówi Rafał z firmy Clear Express: - Czyściliśmy kiedyś z ekipą kulkoland. Toalety, kawiarenkę, dywany. Na basen z kulkami i konstrukcję z labiryntem dla dzieci właściciel nawet nie zwrócił uwagi. Tymczasem w takim miejscu bawi się nieraz nawet ponad setka dzieci dziennie.

Nie udało nam się uzyskać odpowiedzi od głównego inspektora sanitarnego, czy zamierza zająć się problemem czystości na zamkniętych placach zabaw. Powiatowy inspektorat sanitarny zaleca, by w razie wątpliwości co do czystości centrum zabaw rodzice dzwonili do sanepidu albo pisali na adres: hk_psse@wsse.krakow.pl. Zapewnia, że takie miejsca skontroluje.

Więcej... http://krakow.gazeta.pl/krakow/1,44425,12627616,W_czym_tarza_sie_dziecko__Basen_z_kulkami_i_bakteriami.html#ixzz2BEnsrRxo

