Śledził pary w dziale meblowym urządzonym na wzór legendarnej IKEI klucząc pomiędzy dziesiątkami idealnie urządzonych mieszkań na pokaz. Właśnie tam, wśród nigdy nie używanych, zamrożonych w czasie mebli, firan, narzut i akcesoriów, miało miejsce zjawisko osobliwego rozpadu. Czas zatrzymany w ekspozycji brał odwet na zwiedzających. Między przedpokojem a salonem dochodziło do przyspieszonej erozji pozornie trwałych związków. Zaczynało się jak zwykle, dwójka niezbyt zamożnych, raczej młodych ludzi (rzadko z dzieckiem, nigdy nie więcej niż jednym) wkraczała w niekończący się ciąg pokoi. Każdy urządzony ze smakiem przez zastępy specjalistów taniej i lepiej niż jakikolwiek prawdziwy. Przedpokój, salon, sypialnia, łazienka i kuchnia. Swą doskonałością atakowały obraz mieszkania w umysłach zwiedzającej pary, kawałek po kawałku niszczyły wyobrażenie o domu rodzinnym, gnieździe, spokojnej przystani. Nie dawały wyboru - zakupienie całego pokoju byłoby przyznaniem się do klęski w urządzeniu domu, w urządzeniu związku, zaprzeczanie w stylu "a nasze lepsze" nie miało sensu. Nagle wszystkie wady parnera olbrzymiały, rzucały się w oczy i do oczu. Cóż można było zrobić - nic, tylko przyznać, że związek jest niewypałem i w odruchu samoobrony obarczyć drugą osobą odpowiedzialnością.
Para opuszczała dział meblowy już jako dwójka singli.

Biologica stuknęła wskaźnikiem w tablicę. Wskaźnik był nowy, z czerwoną końcówką, pomalowaną olejną farbą. Łysy wiedział wszystko o tym wskaźniku, ponieważ wskaźnik był jego dziełem, mozolnie stworzonym według wskazówek Adama Słodowego na lekcjach Zetpete. Biologica znowu uderzyła wskaźnikiem o tablicę. Łysy zakipiał oburzeniem, przecież ta raszpla zaraz połamie jego dzieło! Jak zahipnotyzowany śledził czerwony trójkącik na końcu wskaźnika.
- U jamochłonów możemy wyróżnić pragębę; otwór, przez który organizmy tego typu pochłaniają pokarm i wydalają resztki pożywienia - podjęła przerwany wątek Biologica.
- Organizmy wielokomórkowe wyższe wykształcają otwór gębowy po drugiej stronie ciała, a pragęba staje się otworem odbytowym... - po sali przeszedł pomruk śmiechu, pojawiający się gdy Biologica docierała w swoich wykładach do posteriori.
- Proszę się nie śmiać - zakłopotany rozglądnęła się po sali - Łukowski i Reichert, natychmiast przestańcie rozmawiać!
- o, pragęba się odezwała - scenicznym szeptem zakomunikował Łuki. 
Sala wybuchła smiechem.

Zawsze kończył swój obchód w dziale toaletowym, między stosami pachnących mydełek a szamponami. Jego celem była enklawa papieru toaletowego. Białe rolki na półkach, piramidy kolorowych rolek na podłodze. Cała paleta szorstkości, gramatura w wielkim wyborze, tak samo warstwy - jedna, dwie, osiem. Zapachy - od lawendy przez miętę po rumianek. Właśnie tam, w Eldorado zrobionym z paper de toilet, między regałami, ukryty jak kwiat paproci w bajkowym ogrodzie, znajdowała się ta wyjątkowa półka. Na pierwszy rzut oka nie odróżniała się od innych, dopiero bliższe przyjrzenie ujawniało całą wyjątkowość prezentowanego towaru. Obok nienaruszonych paczek stało kilka rolek papieru o wyjątkowym, czerwono-zielonym wzorze, pod nimi zaś etykietka oznajmiała z dumą "12,5 Rolka, 50 Paczka Papier toaletowy o smaku truskawkowym."
Odwiedzanie sanktuarium stało się nawykiem. Już nie pamiętał, dlaczego zwrócił uwagę właśnie na tę półkę, ale za każdym razem od nowa czuł to dziwne pomieszanie uczuć, rozbawienie połączone z oburzeniem, niepokój. Kto mógł potrzebować smakowego papieru toaletowego? Jakie istoty to kupowały?

Obserwował klientów, podążał za nimi, skradał się, niby to oglądając zestaw szczoteczek do butów lub płyty DVD, wyczekiwał ten jednej minuty, tej pozy, miny znamionującej bezradność, przybieranej przed regałem pełnym prawie identycznych produktów. 
Mnogość podobnych artykułów, różniących się drobiazgami i niuansami; co wybrać, czy kierować się ceną, czy jakością, a może niepowtarzalnym zestawem cech?
Uwaga! Przecież byli tu spece od układania produktów, chcą mnie zmanipulować, nie wolno wybierać przedmiotów będących pozornie pod ręką, producenci innych wyrobów mogli przegrać wyścig o względy półek, ale ich wyroby mogą być o niebo lepsze. Czy poświęcać potwornie długi czas na wybór tego jednego, jedynego Towaru Idealnego, czy wziąć pierwszy lepszy i zapomnieć o reszcie?
Wtedy właśnie wkraczał, uzbrojony w magiczne okulary, obrzucał wzrokiem setkę produktów, czekał aż magiczny software od analizy zakupów wskaże najtańsze, najlepsze, najświeższe, najbardziej funkcjonalne, a następnie miłym dla ucha głosem przedstawiał wszystkie możliwości.
Wybór spośród trzech propozycji odbywał się szybko i sprawnie, zadowolony klient pędził do kasy, a doradca spokojnie szukał nastepnego.

Codzienny rytuał zakupów; wymiana uniwersalnego środka płatniczego na setkę towarów: przemiana niemal alchemiaczna w swej istocie, cudowna i uświęcona zamiana niematerialnej wartości na materialne przedmioty; następuje bez targów, prawie obojętnie, machnalnie, jakby cena ustalona przez sklep była jedyną możliwą. Potulne odstanie swego w kolejce, grzeczna zapłata; klient, kupujący zredukowany do roli pokornego petenta, pozbawiony kontaktu ze sprzedającym. Tu można zaprzeczyć i wskazać na człowieka obsługującego kasę; owszem następuje przelotny kontakt, ale nie jest to kontakt z właścicielem sklepu, a jedynie z najpośledniejszym z jego sług, nie upoważnionym do negocjacji cen pionkiem. 

Śledził klientów między półkami, w alejkach, zaglądał do przebieralni, osobiście i z pomocą Maldemony, sledził każdy krok. Wiedział, lękając się i oczekując tej chwili, że w końcu znajdzie Pragęby. Fałszywki, gigantyczne zmiennokształtne jamochłony, które nie wiedzieć kiedy opuściły oceany i zanurzyły się w ludzkim morzu. To dla nich produkowano smakowe papiery toaletowe i tysiące przyrządów toaletowych nieznanego zastosowania. Wiedział, że przedzieżgnięte w ludzką postać spacerują przed jego nosem, naigrywając się z jego nieudolności. To właśnie był ich słaby punkt, pomimo wszystkich swoich fantastycznych możliwości nie mogły uwolnić od ograniczeń swojej jamochłonnej fizjologii i musiały konsumować wszystko odbytem. Czuł, że Pragęba przyłapana na takich praktykach byłaby zupełnie bezbronna.
Czasami zasiadał z udawaną nonszalancją przy stoliku Herbaciarni i stamtąd obserwował Dział Toaletowy. Nic nie umykało jego oczom, widział jak na dłoni każdą próbę kradzieży, na nic jednak nie reagował. Pragęby nie muszą kraść, przychodzą tu na zakupy. Po kilku godzinach oczy piekły jak posypane solą, a w mięśniach gałek ocznych pojawiały się zakwasy. Starał się zaobserwować jakieś reguły, powtarzające się wzory w zachowaniach klientów. Ale jakie miał szanse w starciu z takim przeciwnikiem?

Wszystko musimy mieć zapakowane w woreczki; najpotrzebniejsze produkty, takie jak chleb, woda, mięso, wszystko szczelnie opakowane, broń boże, żeby wystawić nagi towar na światło jarzeniówek.
Przezroczysta folia woreczków ma różne odmiany: cienka i szeleszcząca występuje najczęściej, patronuje wszelakim torebkom przejściowym, tymczasowym zaraz po niej rozciągliwa folia na sery, mięsa, owoce, worki potem grube worki na mleko i dalej, grube i cienkie, matowe, błyszczące, barwione i nie, lista ciągnie się aż po folie przykrywające dachy budynków.

Kupujemy wodę w woreczku, chleb w woreczku, masełko w woreczku, mięsko opatulone w folijkę, parówki, śliwki, chrupki i czipsy, wszystko w foliowych otulinach. Pani przy kasie grzecznie pakuje wszystkie woreczki w jeden większy woreczek, nazwany nie wiedzieć czemu reklamówką, wyciągamy z foliowego opakowania kartę kredytową i oddajemy ją w ustrojone w foliowe rękawiczki ekspedientki. W domu z niecierpliwością erotomana dobierającego się do dziewicy rozrywamy woreczki, mieszamy składniki i konsumujemy, konsumujemy, popijamy, wszystkie woreczki zbieramy do jednego dużego worka na śmieci (bo miejsce każdego śmiecia jest w woreczku właśnie). 
W nocy przystępujemy zaś do kopulacji z obowiązkowym woreczkiem na członku dla antykoncepcji i na głowie dla poprawienia wrażeń, kopulujemy, czasem woreczek na członku pęka i zawiązuje się nowy człowiek, po okresie inkubacji wychodzi na świat spomiędzy kobiecych ud w woreczku na głowie, wtedy cieszymy się i mówimy "w czepku urodzony". Człowiek rośnie, uczy się korzystania z tych wszystkich woreczków, żongluje nimi idąc przez życie a na koniec i tak ląduje w dużym czarnym worku z zamkiem błyskawicznym, bardzo podobnym do worków na śmieci.
